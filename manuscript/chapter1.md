# 1. Вовед

\pagenumbering{arabic}

Во овој дипломски труд ќе бидат дадени математичките системи за конкретен програмски јазик и докажувач на теореми. Програмскиот јазик, а воедно и докажувачот на теореми се оригинален допринос од авторот на дипломската.

Езотерични програмски јазици се оние програмски јазици кои се дизајнирани да ги тестираат границите на дизајнот на компјутерски програмски јазик (како доказ за концепт) или како софтверска уметност. За програмскиот јазик Budge-PL, кој се состои од едноставна семантика и синтакса, ќе бидат дадени примери програми за пресметка на некои аритметички операции како и некои алгоритми. Директно инспириран од FRACTRAN, Budge-PL спаѓа во фамилијата на езотерични програмски јазици.

Докажувачот на теореми Budge-TP исто така се состои од едноставна семантика и синтакса, а сепак ќе овозможи претставување на формални системи. Budge-TP е директно инспириран од програмскиот јазик Prolog, со таа разлика каде дедукциите во Prolog се делумно автоматизирани, тие во Budge-TP се прават целосно рачно. Со тоа што дедукциите се прават рачно, се трга уште едно ниво на апстракција и со тоа што чекор по чекор мора да се наведат конкретните правила за дедукција на теореми, се овозможува експлицитно разбирање на теоремите - како точно се доаѓа до нив. Понатаму, во Budge-TP ќе биде претставен програмскиот јазик Budge-PL како формален систем кој овозможува пресметување (компутација).

Денешните програмски јазици (на пример, C/C++) се со голема комплексност и притоа се воведени повеќебројни апстракции над концептот универзална пресметка. Со воведување на едноставен програмски јазик и на едноставен докажувач на теореми ќе се тргнат апстракциските бариери и ќе се овозможи поконцизно разбирање на концептот на пресметка. Формалните системи како и програмските јазици се клучни бидејќи ја претставуваат сржта на математиката и информатиката и истите ќе бидат детално разгледани за нивно полесно разбирање.
