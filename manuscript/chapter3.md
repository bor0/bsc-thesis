# 3. Теорија на множества

Во овој дел ќе биде воведена теоријата на множества, која често се зема за основа на математиката.

> _Дефиниција 3.1_: Теоријата на множества е вид формален систем што се темели врз **множества**, кои се всушност колекција на објекти.

Како и во програмирањето, градењето апстракции во математиката е од еднаква важност. Најдобриот начин да се разбере нешто е да се разберат единките што го сочинуваат тоа, поединечно. Во следниот дел, теоријата ќе биде објаснета од најниското ниво до врвот ‒ од најосновниот објект (неподредената колекција), па сè до дефинирање на функции.

Множество е **неподредена** колекција на објекти (негови елементи). Овие објекти може да претставуваат што било. Се бележат на таков начин што се пишува листа на објекти во колекцијата, раздвоени со запирка, а затворени во големи загради.

На пример, едно множество на овошја е $\{ \text{јаболко}, \text{банана} \}$. Бидејќи ова претставува неподредена колекција, важи дека $\{ \text{јаболко}, \text{банана} \} = \{ \text{банана}, \text{јаболко} \}$.

> _Дефиниција 3.2_: **Членство** на множество претставува кога даден објект припаѓа во некое множество. Се бележи со симболот $\in$.

На пример, $\text{јаболко} \in \{ \text{јаболко}, \text{банана} \}$ означува дека $\text{јаболко}$ припаѓа на тоа множество. Меѓутоа, овој начин на бележење множества не е погоден за големи множества, а невозможен е за бесконечни множества. Друг начин е со користење на т.н. _нотација за конструкција на множества_. Во оваа нотација се специфицира множество со задавање предикат кој ќе биде задоволен од сите елементи. Оваа нотација типично е од формата $\{x \mid P(x)\}$ каде што $P$ е предикат. Ако $a$ е специфичен објект, тогаш $a \in \{ x \mid P(x) \}$ е точно кога $P(a)$ е вистинито.

> _Дефиниција 3.3_: **Подредена** $n$-торка е колекција на $n$ објекти во којашто е воведен "редослед" на елементите од множеството, исто познато како **низа**. Како и множествата, објектите може да бидат што било. Тие се бележат со мали загради, а листата на објекти е раздвоена со запирки.

На пример, една таква низа е $(a_1, a_2, ..., a_n)$. Може да се искористи множеството $\{ \{ 1, \{ a_1 \} \}, \{ 2, \{ a_2 \} \}, \ldots, \{ n, \{ a_n \} \} \}$ за да се претстави оваа низа. Ваквото претставување дозволува да се екстрахира $k$-от елемент од $n$-торката (низата) со одбирање на $x$ т.ш. $\{ k, \{ x \} \} \in A$. Оттука важи дека $(a, b) = (c, d) \leftrightarrow a = c \land b = d$, односно дека две двоелементни низи се еквивалентни ако нивниот прв и втор елемент е последователно еднаков. Ова е тоа што ги прави подредени.

Еден пример за низа е $(\text{1 pm}, \text{2 pm}, \text{3 pm})$ која претставува 3 часа во даден ден, секвенцијално.

> _Дефиниција 3.4_: **Декартов производ** се дефинира како множеството $\{ (a, b) \mid a \in A \land b \in B \}$. Се бележи $A \times B$.

На пример, ако $A = \{ a, b \}$ и $B = \{ 1, 2, 3 \}$ тогаш множеството ги претставува следните комбинации: $A \times B = \{ (a, 1), (a, 2), (a, 3), (b, 1), (b, 2), (b, 3) \}$.

> _Дефиниција 3.5_: $A$ е **подмножество** на $B$ ако сите елементи од $A$ се наоѓаат во $B$ (но не мора да значи и обратно). Се бележи $A \subseteq B$ и важи дека $A \subseteq B \leftrightarrow x \in A \to x \in B$.

На пример, изразите $\{ 1, 2 \} \subseteq \{ 1, 2, 3 \}$ и $\{ 1, 2, 3 \} \subseteq \{ 1, 2, 3 \}$ се вистинити. Но овој израз не е вистинит: $\{ 1, 2, 3 \} \subseteq \{ 1, 2 \}$.

Дополнително може да се дефинираат неколку други операции на множества со користење на логичките сврзници:

1. Унија: $A \cup B = \{ x \mid x \in A \lor x \in B\}$
1. Пресек: $A \cap B = \{ x \mid x \in A \land x \in B\}$
1. Разлика: $A \setminus B = \{ x \mid x \in A \land x \notin B\}$

Со следните примери:

1. $\{ 1, 2, 3 \} \cup \{ 1, 2 \} = \{ 1, 2, 3 \}$
1. $\{ 1, 2, 3 \} \cap \{ 1, 2 \} = \{ 1, 2 \}$
1. $\{ 1, 2, 3 \} \setminus \{ 1, 2 \} = \{ 3 \}$

> _Дефиниција 3.6_: **Релација** $R$ се дефинира како подмножество на Декартовиот производ на две множества, односно $R \subseteq A \times B$.

На пример, релацијата "е поголемо од" е бинарна релација (должина 2) за следното множество: $\{ (\text{мачка}, \text{глушец}), (\text{глушец}, \text{сирење}), (\text{мачка}, \text{сирење}) \}$. За вакви бинарни релации важи дека $aRb \leftrightarrow (a, b) \in R$, меѓутоа оваа нотација не е возможна за релации со поголема должина од 2.

> _Дефиниција 3.7_: Функцијата $f$ е бинарна релација[^ch3n1] (2-торка) помеѓу $A$ и $B$ ако на секој елемент од првото множество е назначен точно еден елемент од второто множество. За ваквото мапирање[^ch3n2] важи дека $f \subseteq A \times B$ и се бележи $f : A \to B$.

На пример, функцијата $f(x) = x + 1$ е функција која за даден број, го враќа истиот тој број зголемен за еден. Важи дека $f(1) = 2$, $f(2) = 3$, итн. Друг начин да се претстави оваа функција е со користење на множества: $f = \{ (1, 2), (2, 3), (3, 4), \ldots \}$. Трет начин да се претстават функциите е во форма на табели. Функцијата $f(x)$ која прима некој параметар $x$ се претставува во табела со две колони, каде што првата колона е влез, а втората колона е излез. Функцијата $f(x, y)$ којашто прифаќа два параметри $x$ и $y$ се претставува со табела со три колони, каде што првата и втората колона го претставуваат влезот, а третата колона излезот. Така, функцијата $f(x) = x + 1$ прикажана во форма на табела би изгледала вака:

| $\textbf{x}$ | $f(x)$ |
| ------------ | ------ |
| 1            | 2      |
| 2            | 3      |
| ...          | ...    |

  : Пример на функција

[^ch3n1]: Во теориите на множества, предикатот $P$ е функција (подмножество на релација), $P \subseteq A \times \{ \top, \bot \}$, каде што $A$ е множество на влезови, а излез е или вистина или невистина. Ова може да не е случај со други системи, како на пример логика од прв ред, во која $P(A)$, $P(B)$, итн. се атомски изрази наместо математички функции. Ова е тоа што ја прави логиката од прв ред независна од теорија на множества.

[^ch3n2]: Со други зборови, функција е подмножество на сите комбинации подредени парови чиј прв елемент е од $A$ а втор елемент е од $B$.
