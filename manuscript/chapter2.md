# 2. Формални системи

Целта на формалните системи е да овозможат резонирање за логички докази во однос на нивната _форма_, наместо на нивната _содржина_. Ова ниво на апстракција ги прави формалните системи моќни алатки.

> _Дефиниција 2.1_: **Формален систем** е модел на апстрактно резонирање. Формалниот систем се состои од:
>
> 1. **Формален јазик** што содржи:
>     1. Конечно множество на _симболи_, кое може да се комбинира во конечни стрингови (низа на букви) наречени _формули_.
>     1. _Граматика_, што претставува множество на правила коишто кажуваат кои формули се добро формирани.
> 1. Множество на **аксиоми**, односно формули што се прифаќаат како валидни без доказ.
> 1. Множество на **правила за заклучување** коишто кажуваат како може да се извлечат нови валидни формули од постоечките.

Во рамките на даден формален систем, граматиката одредува кои формули се _синтаксички_ валидни, додека правилата за заклучување одредуваат кои формули се _семантички_ валидни. Симболите како такви немаат посебно значење, додека правилата за заклучување го дефинираат значењето. Разликата меѓу овие две е многу важна. На пример, земајќи го македонскиот јазик како (многу комплициран) формален систем, реченицата: "Безбојни зелени идеи спијат фуриозно" е синтаксички валидна бидејќи различните видови зборови се користат на соодветните места, но е семантички бесмислена. Откако ќе се дефинира формален систем, други формални системи можат да го прошират. На пример, теоријата на множества се заснова на логика од прв ред, а таа се заснова на исказна логика којашто претставува формален систем. Понатаму ќе бидат разгледани овие теории.

Во следниот пример ќе биде разгледан MIU формалниот систем:

1. Формален јазик
    1. Множеството на симболи е $\{ M, I, U \}$
    1. Дадениот стринг е добро формиран ако првата буква е "`M`" и не постојат други "`M`" букви. Пример: `M`, `MIUIU`, `MUUUIII`.
1. `MI` е почетниот стринг, аксиома.
1. Правилата за заклучување се дефинирани на следниот начин:

| Бр. | Правило                | Опис                                     | Пример                             |
| --- | ---------------------- | ---------------------------------------- | ---------------------------------- |
| 1   | x`I` $\to$ x`IU`       | Залепи `U` на стринг што завршува на `I` | `MI` се трансформира во `MIU`      |
| 2   | `M`x $\to$ M`xx`       | Удвој го стрингот по `M`                 | `MIU` се трансформира во `MIUIU`   |
| 3   | x`III`y $\to$ x`U`y    | Замени `III` со `U` во стринг            | `MUIIIU` се трансформира во `MUUU` |
| 4   | x`UU`y $\to$ xy        | Тргни `UU` од стринг                     | `MUUU` се трансформира во `MU`     |

  : Правила за заклучување

Во правилата за заклучување, симболите `M`, `I` и `U` се дел од системот, додека `x` и `y` се променливи што можат да бидат која било низа симболи (стринг). На пример, врз `MI` може да се примени правилото број 2, каде што `x = I`, но исто така може да се примени правилото број 1 за `x = M`. Така, од `MI` се доаѓа до `MII`, но и до `MIU` соодветно. Друг пример е `MII` на кој може да се примени правилото број 2 за `x = II` и правилото број 1 за `x = MI`. Во следниот пример ќе се докаже како може да се стигне од `MI` до `MIIU`:

1. `MI` (аксиома)
1. `MII` (правило 2, `x = I`)
1. `MIIII` (правило 2, `x = II`)
1. `MIIIIIIII` (правило 2, `x = IIII`)
1. `MUIIIII` (правило 3, `x = M`, `y = IIIII`)
1. `MUUII` (правило 3, `x = MU`, `y = II`)
1. `MII` (правило 4, `x = M`, `y = II`)
1. `MIIU` (правило 1, `x = MI`)

Во секој формален систем постојат бесконечно многу нивоа на изразување: објектно ниво, мета-ниво, мета-мета-ниво, итн. Во мета-нивоата спаѓаат изрази за системот надвор од самиот систем, неограничени од правилата во системот. Објектното ниво е поограничено каде спаѓаат само изрази користејќи ги правилата во самиот систем.

Ваквото разделување на нивоа (објектно и мета-ниво) се објаснува на следниот начин. Под претпоставка дека во даден систем, некоја вредност $A$ може да се замени со $B$, правилото "$A$ може да се замени со $B$" е на мета-ниво (на македонски јазик, наместо на јазикот на формалниот систем). Таа мета-реченица може да се формализира во самиот систем, но постојат бесконечно мета-нивоа за формализирање, па така не може да се опфатат сите.

Подобро е да се размислува за формален систем надвор од системот (на различни мета-нивоа), бидејќи нивото на системот може да биде ограничувачко; како што оди познатата изрека "да се размислува надвор од кутијата". Оттука следува дека е корисно да се има искуство со различни формални системи и да се комбинираат по потреба.
